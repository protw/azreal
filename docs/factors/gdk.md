В Україні для моніторингу та контролю вмісту забруднювачів у атмосферному повітрі, використовують концепцію Гранично допустимих концентрацій (ГДК). Документами, який визначає поняття та значення ГДК є [Державні санітарні правила охорони атмосферного повітря населених місць (від забруднення хімічними та біологічними речовинами)](https://zakon.rada.gov.ua/rada/show/v0201282-97#Text) та [Гігієнічні регламенти Гранично допустимих концентрацій хімічних і біологічних речовин в атмосферному повітрі населених місць](https://zakon.rada.gov.ua/laws/show/z0156-20#Text).

Згідно цих нормативів, **ГДК** забруднюючої речовини в атмосферному повітрі населених місць - це максимальна концентрація, при дії якої протягом усього життя людини не виникає прямого або опосередкованого несприятливого впливу на теперішнє і майбутнє покоління, не знижується працездатність людини, не погіршується її самопочуття та санітарно-побутові умови життя. ГДК
встановлюється на основі тривалих досліджень за спеціальною методикою.

При цьому, існує багато різних видів ГДК, які використовуються для різних цілей та у різних розрахунках. Найбільш базовий розподіл відбувається за призначенням ГДК, тобто його сферою застосування. Існують **ГДК робочої зони (ГДКр.з.)** та **ГДК для населених пунктів**. 

**ГДК робочої зони визначає** концентрації речовин у повітрі робочої зони, які при щоденній роботі протягом усієї трудової діяльності не можуть викликати захворювань або відхилень у стані здоров’я, що виявляються сучасними методами досліджень, у процесі роботи або у віддалені періоди життя сучасного та наступних поколінь. ГДКр.з. має власну класифікацію і поділяється на максимальну разову (усереднену за чотири відрізки по 15 хвилин) та середньозмінну (8 годин) ГДК робочої зони. Ці показники регулюються окремими стандартами та нормативами, і не є центральним фокусом проєкту AirZOOM. 

В свою чергу, **ГДК населених пунктів (ГДКн.п.)** регулюють концентрації забруднюючих речовин у місцях проживання людей, і є нагальними для всіх громадян, незалежно від виду діяльності. ГДКн.п. поділяються на:
 - **Максимальні разові ГДК (ГДКм.р.)** - максимальні концентрації забруднювачів у повітрі, що не викликають рефлекторних реакцій в організмі людини, й визначаються з проб, які відбираються за 20–30-хвилинний інтервал часу.
 - **Середньодобові ГДК (ГДКс.д.)** - концентрації забруднювачів у повітрі, які не чинять прямого чи непрямого впливу на людину при цілодобовому диханні.

Традиційно, вітчизняні нормативи жорсткіші та включають більший перелік речовин, ніж [європейські](aqi.md). У таблиці нижче наведені ГДК речовин, що викликають найбільшу зацікавленість та занепокоєння в Україні та у світі. Повний перелік речовин доступний за [посиланням](https://zakon.rada.gov.ua/laws/show/z0156-20#Text). 

| Забруднююча речовина | Позначення | Клас небезпеки | ГДКс.д., мг/м3 | ГДКм.р., мг/м3 |
| :------------------- | :--------: | :------------: | :------------: | :------------: |
| Азоту діоксид        | NO2        | 3 | 0,04 | 0,2 |
| Азоту оксид | NO | 3 | 0,06 | 0,4 |
| Пил (аерозоль) недиференційований за складом | РМ1, РМ2.5, РМ10 | 3 | 0,15 | 0,5 |
| Озон | О3 | 1 | 0,03 | 0,16 |
| Вуглецю оксид | CO | 4 | 3 | 5 |
| Ангідрид сірчистий | SO2 | 3 | 0,05 | 0,5 |
| Сірководень | H2S | 2 | -* | 0,008 |

Примітка:
* відсутність ГДКс.д. означає, що даний газ має бути відсутній у атмосфері.

Для речовин, для яких не визначені ГДК, встановлюються інші параметри, зокрема, **орієнтовно безпечні рівні впливу (ОБРВ)**. ОБРВ - це максимальна концентрація забруднюючої речовини, яка визнається орієнтовно безпечною при діянні на людину та приймається як тимчасовий гігієнічний норматив допустимого вмісту речовини в атмосферному повітрі населених місць. ОБРВ  встановлюється  на основі короткочасних досліджень за відповідною методикою. ОБРВ, що діють на території України визначені окремим [документом](https://zakon.rada.gov.ua/laws/show/z0157-20#n4). 