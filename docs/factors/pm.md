# Тверді часточки (PM 10, 2.5, 1)

_PM_ або _particulate matter_ - українською "тверді часточки" або ж просто "пил". Сучасна кара будь-якої урбанізованої території, *РМ* - це зависла в повітрі суміш твердих домішок (пил, бруд, сажа, дим тощо) та дуже дрібних крапель води.

*РМ* представлені у повітрі часточками різного розміру, тож зазвичай прийнято розділяти їх за фракціями на:

- РМ 10: часточки, розміром 10 мікрометрів (мікронів) і менше;
- РМ 2.5: часточки, розміром 2.5 мікрометри (мікрони) і менше;
- РМ 1: часточки, розміром 1 мікрометр (мікрон) і менше. 

Для уявлення цих розмірів звернімось до зображення нижче. Бачимо, що діаметр волосини людини складає 50-70 мікронів, у той час як діаметр дрібної піщинки - 90 мікронів. Таким чином, тверді часточки більшого діаметру, зазвичай, помітні за їхної високої концентрації неозброєним оком у вигляді смогу, диму тощо. У свою чергу, для того, щоб розгледіти РМ 2.5 та менше, необхідно використовувати мікроскоп, а для субмікронних часток - електронний мікроскоп.

| ![1st picture](img/pm_scale.jpg ':size=450')            |
| --- |
| Порівняння розмірів волосини, піщинки та РМ 10 та 2.5 |

Тверді часточки можуть утворюватись із сотень різних хімічних елементів. Джерела їхнього привнесення у повітря можна умовно поділити на прямі (будівельні роботи, димові труби, дороги без покриття, відкрите полум'я) та непрямі (утворення внаслідок хімічних реакцій викидів автотранспорту, промисловості, зокрема енергетичної та хімічної, із повітрям).

Небезпеки та шкода від РМ так само різноманітні, як і самі часточки. Окрім тривіальних та очевидних ефектів на кшталт візуального забруднення повітря, поганого запаху та корозії будівель та матеріалів, тверді часточки також представляють небезпеку для широкого кола компонентів довкілля, та здоров'я людини. Залежно від хімічного складу, *РМ* може викликати такі зміни у довкіллі:

- окислення озер та водотоків;
- зміна балансу поживних речовин у прибережних водах та великих річкових басейнах;
- виснаження поживних речовин у ґрунті;
- пошкодження чутливих лісів та сільськогосподарських культур;
- збільшення кількості та посилення якості кислотних дощів, та багато інших. 

Основна небезпека для людини полягає у розмірі часточок. Зважаючи на розмір *РМ*, вони легко вдихаються людиною (так звана інгалібельна фракція, як правило менше 10 мікрон), а найменші фракції (субмікронні) можуть навіть проникати у кровотік. Далі, в залежності від хімічного складу, *РМ* можуть спричиняти наступні наслідки для організму:

- передчасна смерть у людей із захворюваннями серця або легенів;
- нефатальні інфаркти;
- порушення ритму серцебиття;
- загострення астми, алергічних реакцій (або їх новоутворення);
- зниження функції легенів;
- посилення респіраторних симптомів, таких як подразнення дихальних шляхів, кашель або утруднене дихання.
