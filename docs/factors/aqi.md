## Індекси якості повітря

Для простого та зрозумілого представлення та порівняння ситуації із якістю повітря у європейських містах, усі детальні вимірювання трансформуються в єдиний відносний показник: *загальний індекс якості повітря* (або *Common Air Quality Index* - *CAQI*). Три різні види даного індексу були розроблені для порівняння якості у трьох різних часових шкалах:

- **Погодинний індекс:** описує якість повітря на сьогоднішній день, виходячи із погодинних значень вимірювань, й має оновлюватись щогодини;
- **Щоденний індекс:** описує загальну ситуацію з якістю повітря за попередній (вчорашній) день, засновану на зведених та усереднених щоденних значеннях і оновлювану раз на день;
- **Річний індекс:** представляє загальний стан якості повітря в місті протягом року та порівнює його з європейськими нормами якості повітря; цей індекс базується на усереднених значеннях забруднюючих речовин за рік порівняно з їхніми річними граничними значеннями та оновлюється раз на рік.

## Погодинний та щоденний індекси

Ці індекси мають шкалу на 5 рівнів, від 0 (дуже низьке забруднення, чисте повітря) до >100 (дуже високе забруднення, повітря небезпечної якості). Дані індекси розглядають значення вимірювань 3 цільових забруднюючих речовин, що викликають найбільше занепокоєння в Європі ([Тверді часточки PM 10](pm.md), [Діоксид азоту NO2](no2.md), [Озон O3](o3.md)), а також надають дані для розгляду 3 додаткових забруднюючих речовин ([Тверді часточки PM 2.5](pm.md), [Сірчистий ангідрид SO2](so2.md), [Чадний газ CO](co.md)), на той випадок, якщо вимірювання для цих речовин наявні.

Розрахунок індексу базується на огляді низки існуючих індексів якості повітря, та максимально відображає порогові рівні або денні граничні значення вказані у нормативах ЄС. Для того, щоб зробити міста більш зручнішими для порівняння, незалежно від характеру їх мережі моніторингу, визначено значення для двох найтиповіших ситуацій:

- **Фоновий індекс:** відображає загальну ситуацію агломерації на основі вимірювань міської системи моніторингу та станцій якості повітря;
- **Придорожній індекс:** представляє ситуацію для міських вулиць із великим рухом транспорту на основі станцій придорожнього моніторингу якості повітря.

Значення індексів оновлюються щогодини (для тих міст, що надають погодинні дані), та щодня (за попередній день), та порівнюються із стандартними нормативними значеннями, представленими на зображенні нижче.

| ![1st picture](img/grid1.png ':size=650')            |
| --- |
| Таблиця розрахунку загального погодинного та щоденного індексу якості повітря (CAQI) |

Примітки: 

- **NO2, O3, SO2**: у µg/m3 за погодинними / максимальними погодинними вимірюваннями;
- **PM10, PM2.5**: у µg/m3 за погодинними / максимальними погодинними вимірюваннями або середньодобовими значеннями;
- **CO**: у µg/m3 за середніми / максимальними середніми значеннями за останні 8 годин.

## Загальний річний індекс якості повітря

Загальний річний індекс якості повітря надає загальний огляд ситуації з якістю повітря у певному місті протягом усього року та відносно відповідності європейським нормам.
Він також розраховується як для фонових умов, так і для придорожніх, але його принцип розрахунку відрізняється від погодинних та добових індексів. Він представлений як відстань до цільового індексу, який визначається директивами ЄС (щорічні стандарти та задачі в області забезпечення якості повітря):

- Якщо показник вищий за 1: для одного або декількох забруднювачів граничні значення не виконуються (тобто перевищуються).
- Якщо показник нижчий за 1: в середньому граничних значень не перевищено (задачі забезпечення якості повітря виконуються).

Річний індекс спрямовано на краще урахування довгострокового впливу забруднення атмосфери на основі відстані до мети, встановленої річними нормами ЄС, причому ці норми більшу частину часу пов’язують з рекомендаціями з охорони здоров’я, встановленими Всесвітньою організацією охорони здоров’я (ВООЗ).

| ![1st picture](img/grid2.png ':size=650')            |
| --- |
| Таблиця розрахунку загального річного індексу якості повітря (CAQI) |

## Європейські стандарти якості повітря

Європейський Союз розробив обширний збір законодавчих актів, який встановлює стандарти та цілі, що базуються на рекомендаціях з охорони здоров'я, щодо ряду забруднюючих речовин, що знаходяться в повітрі. Ці стандарти та цілі зведені в таблиці нижче. Вони встановлюються для різних проміжків часу, оскільки вплив на здоров’я від різних забруднювачів може спричиняти різні наслідки в залежності від часу та частоти впливу забруднюючої речовини.

| Забруднювач | Концентрація | Період усереднення | Правова природа | Кількість дозволених перевищень на рік |
| ----------- | ------------ | ------------------ | --------------- | -------------------------------------- |
| Дрібні тверді часточки (РМ2.5) | 25 мкг/м3 | 1 рік | Цільове значення має бути досягнуте станом на 1.1.2010 | н/з |
| | | | Граничне значення має бути досягнуте станом на 1.1.2015 | |
| Сірчистий ангідрид (SO2) | 350 мкг/м3 | 1 година | Граничне значення має бути досягнуте станом на 1.1.2005 | 24 |
| | 125 мкг/м3 | 24 години | Граничне значення має бути досягнуте станом на 1.1.2005 | 3 |
| Діоксид азоту (NO2) | 200 мкг/м3 | 1 година | Граничне значення має бути досягнуте станом на 1.1.2010  | 18 |
| | 40 мкг/м3 | 1 рік | Граничне значення має бути досягнуте станом на 1.1.2010 * | н/з |
| Тверді часточки (РМ10) | 50 мкг/м3 | 24 години | Граничне значення має бути досягнуте станом на 1.1.2005 ** | 35 |
| | 40 мкг/м3 | 1 рік | Граничне значення має бути досягнуте станом на 1.1.2005 ** | н/з |
| Свинець (Pb) | 0.5 мкг/м3 | 1 рік | Граничне значення має бути досягнуто станом на 1.1.2005 (Або 1.1.2010 в безпосередній близькості від конкретних зазначених промислових джерел; і граничне значення 1.0 µg/m3 застосовується з 1.1.2005 по 31.12.2009) | н/з |
| Чадний газ (СО) | 10 мг/м3 | Щоденне максимальне середнє значення за 8 годин | Граничне значення має бути досягнуте станом на 1.1.2005 | н/з |
| Бензол (C6H6) | 5 мкг/м3 | 1 рік | Граничне значення має бути досягнуте станом на 1.1.2010 ** | н/з |
| Озон (О3) | 120 мкг/м3 | Щоденне максимальне середнє значення за 8 годин | Цільове значення має бути досягнуте станом на 1.1.2010 | 25 разів за 3 роки |
| Арсен (As) | 6 нг/м3 | 1 рік | Цільове значення має бути досягнуте станом на 31.12.2012 | н/з |
| Кадмій (Cd) | 5 нг/м3 | 1 рік | Цільове значення має бути досягнуте станом на 31.12.2012 | н/з |
| Нікель (Ni) | 20 нг/м3 | 1 рік | Цільове значення має бути досягнуте станом на 31.12.2012 | н/з |
| Поліциклічні ароматичні вуглеводні | 1 нг/м3 (виражається як концентрація бензо(а)пірену) | 1 рік | Цільове значення має бути досягнуте станом на 31.12.2012 | н/з |

Примітки:

- Відповідно до Директиви 2008/50/ЄС, держава-член мала змогу подати заявку на продовження на п'ять років (тобто максимум до 2015 року) у певних зонах. Запит підлягав оцінці Комісією. У таких випадках протягом періоду продовження часу граничне значення застосовувалося на рівні граничного значення + максимального допустимого відхилення (48 мкг/м3 для річного граничного значення NO2).
- Відповідно до Директиви 2008/50/ЄС держава-член мала змогу подати заявку на продовження до трьох років після дати набрання чинності новою Директивою (тобто травня 2011 р.) у певних зонах. Запит підлягав оцінці Комісією. У таких випадках протягом періоду продовження часу граничне значення застосовувалося на рівні граничного значення + максимального допустимого відхилення (35 днів при 75 мкг/м3 для щоденного граничного значення РМ10, 48 мкг/м3 для річного граничного значення PM10).

Відповідно до законодавства ЄС гранична величина є юридично обов’язковою з дати набрання чинності з урахуванням будь-яких перевищень, дозволених законодавством. Для цільової величини зобов’язанням є вжиття всіх необхідних заходів, що не спричиняють непропорційних витрат, щоб забезпечити її досягнення, і тому вона менш сувора, ніж гранична величина.

[Директива 2008/50/ЄС](https://ec.europa.eu/environment/air/quality/directive.htm) запровадила додаткові цілі щодо PM2,5, спрямовані на зменшення впливів дрібних частинок на населення. Ці цілі встановлюються на національному рівні та базуються на середньому показнику впливу (*average exposure index* - *AEI*). Він визначається як усереднена за три роки середньорічна концентрація РМ2.5, усереднена за обраними станціями моніторингу в агломераціях та більших міських районах, встановлена в міських фонових місцях, щоб найкраще оцінити вплив РМ2.5 на загальну популяцію.

| Забруднювач | Величина | Період усереднення | Правова природа | Кількість дозволених перевищень на рік |
| ----------- | ------------ | ------------------ | --------------- | -------------------------------------- |
| РМ2.5 (зобов'язання щодо концентрації впливу) | 20 мкг/м3 (АЕІ) | Усереднене за 3 роки | Юридично обов’язкове у 2015 році (2013,2014,2015 роки) | н/з |
| РМ2.5 (ціль зменшення впливу) | Зниження відсотка * + всі заходи для досягнення 18 мкг/м3 (AEI) | Усереднене за 3 роки | Скорочення має бути досягнуто, де це можливо, у 2020 році, визначене на основі значення показника впливу у 2010 році | н/з |

Примітка: 

- Залежно від величини AEI у 2010 році, в Директиві встановлено вимогу щодо процентного зменшення (0, 10, 15 або 20%). Якщо оцінка AEI у 2010 році перевищує 22 мкг/м3, потрібно вжити всіх відповідних заходів для досягнення 18 мкг/м3 до 2020 року.

Джерела:

1. [Офіційний cайт Air Quality in Europe - частини проєкту CITEAIR](http://www.airqualitynow.eu/about_indices_definition.php)
2. [Офіційний сайт Європейської Комісії](https://ec.europa.eu/environment/air/quality/standards.htm)