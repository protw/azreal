# Озон (O3)

_О3_ або _озон_ - "старший брат", "просунута" версія усім відомого кисню. 

У більшості освічених людей виникне питання "чим може бути шкідливий озон, адже саме він рятує нас від згубного впливу ультрафіолетового випромінювання?" Справа в тому, що цей газ, такий корисний для нас у верхніх, важкодоступних шарах атмосфери, за вмістом та станом якого увесь світ так прискіпливо спостерігає та переживає, також є отрутою для багатьох організмів тут, ближче до поверхні Землі.   

На щастя, озон не належить до прямих забруднювачів повітря, що означає, що він не виділяється у атмосферу в результаті діяльності людини. Проте, він утворюється в результаті хімічних реакцій під впливом сонячного світла, що відбуваються між оксидами азоту (що згадані в [іншій статті](no2.md)) та легкими органічними сполуками (_volatile organic compounds_ або _VOC_), що, у свою чергу, потрапляють у повітря в результаті прямої діяльності людини (автотранспорт, хімічна, енергетична промисловість, сільське господарство тощо). Таким чином, простою формулою для утворення О3 є:

NOx + VOC + сонячне тепло й світло = О3 (як показано на малюнку нижче).

| ![1st picture](img/o3_form.jpg ':size=450')            |
| --- |
| Базова схема та формула формування озону в повітрі міст |

Отже, найбільші концентрації озону у довкіллі спостерігаються у містах в спекотні сонячні дні. І коли ми кажемо "спостерігати", то це не просто фігура мовлення, адже О3 є одним із основних компонентів фотохімічного смогу. 

На додачу, озон є четвертим за значущістю та вкладом парниковим газом, із загальним внеском у 3-7 %. Підвищені концентрації приземного озону здатні пригнічувати фотосинтетичні процеси в рослинах, таким чином зменшуючи їхній потенціал поглинання іншого надважливого парникового газу - вуглекислого газу (СО2).

Небезпеки отруєння озоном полягають у його можливості викликати:

- ускладнення глибокого та енергійного дихання;
- задишку і біль при глибокому диханні;
- кашель і біль або першіння в горлі;
- Запалення та пошкодження дихальних шляхів;
- погіршееея легеневих захворювань, таких як астма, емфізема та хронічний бронхіт;
- збільшення частоти нападів астми;
- підвищення чутливості та сприйнятливості легень до інфекційних захворювань;
- хронічне обструктивне захворювання легень (ХОЗЛ).

Крім того, озон може продовжувати впливати на дихальні шляхи непомітно, навіть після того, як симптоми зникли (або навіть взагалі не проявились). 

Групи ризику включають алергіків та людей із астмою, дітей, літніх людей, та тих, хто працює на відкритому повітрі. На додачу, можливі ризики для людей зі специфічними генетичними станами зменшення надходження деяких поживних речовин (наприклад, вітаміни С та Е).  
