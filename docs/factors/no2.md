# Діоксид азоту (NO2)

_NО2_ або _діоксид азоту_ - ще один високореактивний газ, що належить до цілої родини сполук різного рівня шкідливості (оксиди азоту, NOx). За високих концентрацій діоксид азоту легко впізнаваний за червонувато-бурим кольором, а також їдким, неприємним, задушливим запахом, що блокує дихальні шляхи. [Як і SO2](so2.md), NO2 є індикативною сполукою у своїй групі.  

У містах, NO2 виникає внаслідок усе тих же процесів горіння викопного палива. Діоксид азоту вирізняється тим, що він зазвичай утворюється в умовах високотемпературного горіння. Таким чином, основними джерелами виступають транспорт (зокрема, автомобілі, вантажівки, автобуси та авіація), електростанції та позашляхове обладнання.

Висока реактивність діоксиду азоту є іншою його специфічною характеристикою. Так наприклад, у повітрі NO2 є однією з [причин формування приземного озону](o3.md), а у воді спричинює реакції формування інших азотних сполук. До того ж, будучи одним з джерел формування О3, діоксид азоту є непрямим вкладником у процеси глобального потепління.

Впливи NO2 на здоров'я людини типові та схожі на ефекти від отруєння [твердими часточками](pm.md) та [озоном](o3.md).

Екологічні наслідки забруднення діоксидом азоту включають погіршення видимості та утворення туманів й смогів, та кислотні дощі (один з найбільших вкладників, разом із [сірчастим ангідридом](so2.md)).

Зважаючи на те, що азот є важливим елементом біогеохімічних циклів, та вкотре згадуючи високу реактивність NO2, варто також зазначити характерні порушення у циклах живлення цілого ряду організмів, зокрема рослинного походження. Азот є елементом, що впливає на ріст і розвиток рослинних організмів та використовується у добривах, тож його надлишкова присутність у кислотних дощах та повітрі може викликати (і викликає) розлади у багатьох екосистемах, в першу чергу, водних. Простими словами - літнє "цвітіння" водойм є нічим іншим, як одним з наслідків азотного забруднення.
